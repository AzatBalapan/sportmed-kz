Айдос Сұлтанғали – әлем чемпионы! 

2025 жылғы 13–21 қыркүйек аралығында Хорватияның Загреб қаласында грек-рим, еркін және әйелдер күресінен өткен әлем чемпионатында Қазақстан құрамасының балуаны Айдос Сұлтанғали 60 кг салмақ дәрежесінде грек-рим күресі түрінде алтын медаль жеңіп алды.

Финалда ол Өзбекстан спортшысы Алишер Ғаниевты сенімді түрде 9:0 есебімен ұтып, өз мансабындағы ең үлкен жетістіктерінің біріне қол жеткізді. Жеңіс жолында Айдос АҚШ, Израиль, Солтүстік Корея және Грузия балуандарын да артта қалдырды.

Чемпиондық белдесуден кейін Айдос өз сұхбатында: «Ең ыңғайсыз қарсылас Солтүстік Кореядан келген балуан болды. Бірақ дайындық пен команданың қолдауының арқасында жеңіске жеттім», — деп атап өтті.

Сонымен қатар ол команданың бірлігін ерекше бағалап, жаттықтырушылар мен медициналық топтың қолдауына алғыс білдірді. Әсіресе, Қазақстан құрамасының бас дәрігері, біздің орталықтың басшысы Нурматов Азамат Басимбековичтің еңбегін атап өтті.

Әлем чемпионатында жеңіске жеткен Айдос Сұлтанғалиды шын жүректен құттықтаймыз! Бұл жетістік — спортшының қажырлы еңбегінің, бапкерлердің кәсіби дайындығының және медициналық топтың жүйелі қолдауының нәтижесі.
