Астана қаласы әкімдігінің «Астана қаласының Спорттық медициналық орталығы» МКҚК базасында жедел медициналық көмек бағдарламалары бойынша мамандарды оқыту жалғасуда.

Курс аясында балалар-жасөспірімдер спорт мектептерінің (БЖСМ) дәрігерлері халықаралық BLS (Basic Life Support – Базалық Өмірлік Қолдау) және ACLS (Advanced Cardiovascular Life Support – Жетілдірілген Жүрек-Қантамырлық Өмірлік Қолдау) стандарттары бойынша практикалық дайындықтан өтуде. Бұл бағдарламалар медицина қызметкерлерінің өмірге қауіп төндіретін жағдайларды уақтылы тану және шұғыл көмек көрсету дағдыларын дамытуға бағытталған.

Оқытуды жедел медицина саласында практикалық және педагогикалық жұмыс тәжірибесі бар, сертификатталған маман – нұсқаушы Айдар Оразбекұлы жүргізеді.

Сабақтар барысында дәрігерлер жаттығулар мен жарыстар кезінде спортшыларда туындауы мүмкін жүрек тоқтағанда, тыныс алу бұзылғанда, жарақаттарда және басқа да критикалық жағдайлардағы әрекет алгоритмдерін пысықтайды. Жүрек-өкпе реанимациясы жабдықтарын дұрыс қолдануға және командалық жұмысқа ерекше назар аударылады.

Мұндай курстарды өткізу медицина кадрларының кәсіби даярлық деңгейін арттыруға және елордадағы спортты медициналық қамтамасыз ету жүйесін нығайтуға ықпал етеді.
